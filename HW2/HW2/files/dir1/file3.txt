İki yaşındaki çocuğu hastaneye getirdiklerinde durumu iyi değildi. 
Anne-babası kaygılı gözlerle, tahlil ve filmlerini inceleyen doktoru beklediler. 
Sonunda, doktor yanlarına geldi. Tane tane anlattı durumu onlara: “Kızınızın kurtulması mümkün. 
Ancak, bunun için, en kısa sürede, bu hastalığı daha önceden geçirmiş birini bulup, 
ondan kan nakli yapmak gerekiyor.”

Anne-babanın yüzünde birden bir ümit ışığı yandı. 
Çünkü beş yaşındaki oğulları da bebekken bu hastalığı geçirmişti ve daha sonra 
mucize eseri iyileşmişti. Bunu doktora söylediler. Doktor da ümitlenmişti. 
Ancak, bu kan nakli için minik delikanlının ikna edilmesi gerekiyordu.

Doktor, karşısına oturttuğu çocukla, büyük bir adamla konuşuyormuş gibi konuştu 
ve ona durumu anlattı. Küçük kardeşine kanını vermek ister miydi? Çocuk bir 
müddet düşündü, sonra derin bir nefes alıp: “Kardeşim kurtulacaksa, kanımı veririm.” dedi. 
Gerekli işlemler hemen yapıldıktan sonra, çocuğu kardeşinin yattığı odaya götürdüler. 
Kanı alınıp doğrudan hasta kardeşine aktarılacaktı. Kan nakli sırasında minik delikanlı 
kardeşinin yüzüne baktı sürekli. Onun yanaklarına renk gelirken, kendisinin yüzü soldukça soluyordu. 
Sonunda gülümsemesi de söndü.

“Hemen mi öleceğim?” diye sordu titrek bir sesle doktora. Doktor ona, 
ölmesinin söz konusu olmadığını anlattı. Ama odayı dolduran büyükler, 
küçük çocuğun küçük yanlış anlamasının gerisindeki büyük ruhu görerek gözyaşlarına engel olamadılar.

Minik delikanlı, vücudundaki bütün kanın alınıp kardeşine verileceğini zannetmiş, 
buna rağmen kardeşini kurtarmak için kendi canını feda etmek istemişti...
